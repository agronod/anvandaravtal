    
# AGRONOD ANSLUTNINGSVILLKOR FÖR LANTBRUKARE
Senast uppdaterad: 2025-05-12

## 1. Inledning och tillämpningsområde

__1.1__<br />
Dessa anslutningsvillkor (”**Anslutningsvillkoren**”) gäller för enskild lantbrukares (privatperson eller juridisk person) (”**Lantbrukare**”) anslutning till Agronod AB:s (”**Agronod**”) dataplattform (”**Dataplattformen**”), och delning av Lantbruksdata (enligt definition nedan). Dessa Anslutningsvillkor godkänns av Lantbrukaren i Dataplattformen, som därigenom bekräftar att Lantbrukaren blir bunden av dessa Anslutningsvillkor (liksom även Agronod), och att Lantbrukaren har rätt att dela Lantbruksdata (inklusive, i förekommande fall, Lantbruksdata som avser tredje part). Godkännande av dessa Anslutningsvillkor, lämnande av Fullmakt och andra åtgärder som vidtas av Lantbrukaren enligt dessa Anslutningsvillkor, görs antingen av Lantbrukaren själv, eller av behörigt ombud för Lantbrukaren med rätt att binda Lantbrukaren till dessa Anslutningsvillkor och lämnad Fullmakt. 

__1.2__<br />
I tillägg till dessa Anslutningsvillkor gäller vad som anges i Agronods integritetspolicy för behandling av Personuppgifter (”**Integritetspolicyn**”). Den Fullmakt som lämnas enligt dessa Anslutningsvillkor, och Agronods åtaganden enligt dessa Anslutningsvillkor, gäller (i tillägg till vad som anges i Integritetspolicyn) även för inhämtande och behandling av Lantbruksdata som utgör Personuppgifter. Agronod tillämpar således samma processer och villkor för all Lantbruksdata (inklusive informationsskydd), oavsett om den utgör Personuppgifter eller ej.  


__1.3__<br />
I dessa Anslutningsvillkor avses med:

-  (a) ”**Lantbruksdata**”: data som avser Lantbrukarens verksamhet, såsom Lantbrukarens kontaktuppgifter, data rörande kreatur, utsäde, skörd, gödsling, markprover, användning av kemikalier, produktköp, ordrar och maskinanvändning m.m.  


* (b) ”**Aggregerad Lantbruksdata**”: Lantbruksdata som sammanställts på aggregerad nivå, på så sätt att enskilda lantbrukare inte kan identifieras. 

* (c) ”**Personuppgifter**”: personuppgifter enligt definition i dataskyddsförordningen (EU) 2016/679 eller annan tillämplig lag. Lantbruksdata kan innefatta Personuppgifter, beroende på typ av data, sammanhang och om den enskilde Lantbrukaren kan identifieras eller ej.

* (d) Övriga definierade begrepp som används häri definieras i respektive punkt i dessa Anslutningsvillkor.

## 2. Lantbrukarens delning av Lantbruksdata enligt Fullmakt 

__2.1__<br />
Lantbrukaren lämnar en fullmakt för Agronods inhämtande av Lantbruksdata och Agronods delning därav med tredje part, genom särskilda samtycken som lämnas av Lantbrukaren i Dataplattformen och/eller genom särskilt skriftligt samtycke till Agronod eller tredje part (gemensamt ”**Fullmakt**”). Genom Fullmakten godkänner Lantbrukaren från vilka privata och offentliga aktörer som Lantbruksdata ska inhämtas (”Datakällor”), vilken Lantbruksdata som ska inhämtas (inklusive i förekommande fall Personuppgifter), vilka parter som Agronod får dela denna Lantbruksdata med (”**Dataanvändare**”) och för vilka ändamål denna får användas av Agronod och/eller Dataanvändare (”**Ändamål**”). Vid inhämtande av Fullmakten kan Lantbrukaren, beroende på vilken produkt/tjänst som Lantbruksdata ska användas för, godkänna särskilda villkor och restriktioner som då blir en del av villkoren för Fullmakten. Lantbrukaren kan alltid ändra sina inställningar i kontrollpanelen i Dataplattformen för att ändra sin Fullmakt i olika avseenden.

__2.2__<br />
Fullmakten kan återkallas av Lantbrukaren vid var tidpunkt. Återkallelse av fullmakt ska ske hos Agronod i Dataplattformen. Om återkallelse av Fullmakten sker eller lämnad Fullmakt på annat sätt upphör att gälla, ska Agronod och Datakällan var för sig ombesörja att fortsatt utlämnande och inhämtning av Lantbrukarens Lantbruksdata upphör så snart det kan ske. 

__2.3__<br />
Lantbrukaren är införstådd med att kvaliteten hos de produkter/tjänster som avses tillhandahållas av Agronod och Dataanvändare avseende Lantbruksdata, är beroende av att delad Lantbruksvara är korrekt och så fullständig som möjligt. 

__2.4__<br />
Lantbrukaren åtar sig att efterleva Agronods vid var tid gällande instruktioner avseende användning av Dataplattformen. Agronod ansvarar inte för att Dataplattformen är tillgänglig vid varje tidpunkt. Dataplattformen kan vara otillgänglig helt eller delvis till följd av driftstörningar, underhållsarbete och andra orsaker. Agronod ansvarar inte heller för att Dataplattformen har visst innehåll, funktionalitet, utseende eller prestanda. 


## 3. Agronods användning av Lantbrukarens Lantbruksdata 

__3.1__<br />
Agronod åtar sig att endast använda Lantbruksdata, och låta Dataanvändare använda, Lantbruksdata i enlighet med de villkor och restriktioner som följer av lämnad Fullmakt och enligt bakomliggande avtal med Datakällor. Agronod ansvarar härvid mot respektive Datakälla enligt respektive avtal. Agronod ansvarar vidare för att vidta lämpliga åtgärder mot Dataanvändare, i det fall Dataanvändaren inte efterlever de villkor och restriktioner som följer av relevant avtal med Agronod. 

## 4. Avtalstid och uppsägning

__4.1__<br />
Dessa Anslutningsvillkor gäller från den tidpunkt Lantbrukaren registrerar ett användarkonto hos Agronod, och gäller därefter tills vidare. Agronod och Lantbrukaren har rätt att säga upp dessa Anslutningsvillkor till omedelbart upphörande vid var tidpunkt, genom att avsluta Lantbrukarens användarkonto hos Agronod. 

__4.2__<br />
Till förtydligande innebär inte återkallelse av Fullmakt, helt eller delvis, en uppsägning av dessa Anslutningsvillkor såvida inte även Lantbrukaren i samband härmed avslutar sitt användarkonto hos Agronod.

__4.3__<br />
Vid uppsägning av dessa Anslutningsvillkor och/eller återkallelse av Fullmakt (helt eller delvis), upphör Agronods rätt att nyttja Lantbruksdata (för återkallelse av Fullmakt, helt eller delvis), med undantag för Aggregerad Lantbruksdata och såvida inte annat följer av tillämplig lag eller om Lantbrukare särskilt medgett annat i lämnad Fullmakt avseende viss produkt/tjänst. Agronods rätt att inhämta Lantbruksdata från viss Datakälla kan även upphöra enligt relevant avtal med Datakällan. För Dataanvändare upphör rätten att nyttja Lantbruksdata i motsvarande mån, såvida inte följer av annat avtal mellan Dataanvändare och Lantbrukaren. 

__4.4__<br />
Integritetspolicyn reglerar Lantbrukarens rätt att återfå Personuppgifter, inklusive efter uppsägning av dessa Anslutningsvillkor och/eller Lantbrukarens återkallelse av Fullmakt. Som anges i punkt 1.2 ovan tillämpar Agronod samma processer och villkor även för sådan Lantbruksdata som inte utgör Personuppgifter. Såvida inte Lantbrukaren begär att Agronod ska radera Lantbruksdata omedelbart, kommer Agronod att spara dennes Lantbruksdata under 30 dagar efter uppsägning av dessa Anslutningsvillkor och/eller Lantbrukarens återkallelse av Fullmakt, för att möjliggöra för Lantbrukaren att på ett ordnat sätt återfå sin Lantbruksdata.      

## 5. Tillämplig lag 

__5.1__<br />
Svensk materiell rätt, utan tillämpning av dess lagvalsregler, ska tillämpas på dessa Anslutningsvillkor. 